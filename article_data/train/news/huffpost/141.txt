L'Iran minaccia: "Pronti ad arricchire l'uranio su scala industriale". Bandiere Usa in fiamme nelle piazze di Teheran
L'Iran è pronto a riprendere l'arricchimento dell'uranio su "scala industriale" se l'accordo internazionale sul nucleare dovesse decadere. Lo ha detto il ministro degli Esteri iraniano Mohammad Javad Zarif, come riporta la Cnn. Zarif ha spiegato che tenterà di salvare l'accordo attraverso consultazioni con i partner internazionali, ma allo stesso tempo Teheran si sta preparando a riprendere il programma nucleare. In una nota del governo iraniano, si ricorda che il presidente Hassan Rohani ha incaricato il ministro Zarif di chiedere garanzie alle altre parti che hanno siglato l'intesa nucleare nel 2015, che "non è negoziabile in alcun modo". Nel frattempo, l'Organizzazione dell'Energia Atomica dell'Iran è stata incaricata di "adottare tutte le misure necessarie per preparare l'Iran a perseguire l'arricchimento su scala industriale senza restrizioni, utilizzando i risultati delle ultime ricerche e sviluppo dei coraggiosi scienziati nucleari iraniani".

Le dichiarazioni di Zarif arrivano mentre, nelle piazze iraniane, divampa la protesta contro il "tradimento americano". Manifestazioni contro la decisione del presidente Usa di uscire dall'accordo si sono svolte a Teheran e nelle altre principali città della Repubblica islamica dopo la preghiera del venerdì. Nel corso delle manifestazioni, riporta la Cnn, sono state bruciate bandiere a stelle e strisce, con slogan come "Morte all'America", "Morte a Israele" e "Combattiamo, moriamo, ma non accettiamo compromessi".

La nota del governo iraniano condanna il ritiro "illegale" del presidente Donald Trump dal Joint Comprehensive Plan of Action (Jcpoa), sottolineando che arriva alla fine di "lunghe e persistenti violazioni di quest'accordo da parte degli Stati Uniti, in particolare dopo l'entrata in carica di questa nuova Amministrazione estremista. Teheran invita quindi gli altri paesi firmatari dell'intesa, in particolare i tre europei (Francia, Gran Bretagna e Germania), ad adottare misure tali da "salvaguardare l'accordo e attuare i loro impegni - che si sono dimostrati incapaci di assolvere pienamente anche mentre gli Stati Uniti erano nominalmente nell'accordo, a causa degli ostacoli posti dall'Amministrazione Trump".

Il ministro degli Esteri iraniano sarà a Bruxelles martedì per incontrare le controparti di Germania, Francia e Gran Bretagna. Parteciperà all'incontro anche la rappresentante per la politica estera Ue Federica Mogherini. Come ha precisato l'ufficio di Mogherini, la riunione sarà inizialmente fra lei, il ministro degli Esteri tedesco Heiko Maas, il francese, Jean-Yves Le Drian e il britannico Boris Johnson, e solo in seguito sarà estesa a Zarif. Lunedì Zarif sarà a Mosca per un incontro con Sergei Lavrov e prima ancora, nel fine settimana, sarà in Cina.

Che la situazione sia difficile non lo nasconde nemmeno la stessa Mogherini, tra i sostenitori più convinti dell'intesa. "Sarà difficile, non dico che sarà facile mantenere l'accordo, sarà diverso dal passato, ma la nostra determinazione è a mantenere questo deal. L'unico paese che potrebbe provi termine è l'iran, ma le parole di Rohani mi hanno rassicurata. Ci sono molti altri punti di confronto, ma sto parlando dell'accordo nucleare", ha detto Mogherini. E ancora: "Se domattina l'accordo (sul nucleare iraniano, ndr) non ci fosse più ci sarebbero conseguenze disastrose. Dobbiamo fare tutto quello che possiamo per mantenerlo". "Come europei siamo determinati a mantenere tutti gli impegni presi - ha aggiunto Mogherini - e a fare in modo che tutte le parti coinvolte lo facciano".

Il presidente russo Vladimir Putin e la cancelliera tedesca Angela Merkel hanno sottolineato, nel corso di una conversazione telefonica, "la fondamentale importanza per la sicurezza regionale e internazionale" di mantenere l'accordo sul nucleare dell'Iran dopo il ritiro degli Stati Uniti, ha reso noto il Cremlino. Per la cancelliera, l'uscita degli Usa dall'accordo è "un motivo di grande preoccupazione e un fatto deplorevole". "Non è nemmeno giusto che un accordo su cui si è convenuto, sul quale si è votato al Consiglio di sicurezza dell'Onu e si è raggiunta l'unanimità, poi si possa abbandonare in maniera unilaterale", ha detto Merkel. "Questo ferisce la fiducia nell'ordine mondiale", ha proseguito. La cancelliera ha quindi continuato il discorso in difesa del principio del multilateralismo anche, e soprattutto in momenti delicati. "Noi siamo decisi anche in tempi difficili a rafforzare il multilateralismo".