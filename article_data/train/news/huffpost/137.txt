La "fuga dei cervelli" diventa esodo: laureati italiani all'estero raddoppiati rispetto al 2012
Spendiamo quasi 69 miliardi di euro per istruire i nostri giovani. Ma dopo la laurea, buona parte di questi ultimi decide di emigrare all'estero. La "fuga dei cervelli" dal nostro paese è tutt'altro che una novità, ma un recente rapporto pubblicato dall'Istat le fa assumere quasi le sembianze di un esodo.

Secondo il cosiddetto "Bes", che per la prima volta include tra i suoi parametri anche la capacità del Paese di trattenere i propri talenti, nel 2016 abbiamo "perso" circa 10mila cervelli, il doppio di quanto registrato nel 2012. In percentuale il -4,5 per mille dei laureati di età compresa tra i 25 e i 39 anni, in cui il potenziale innovativo dei laureati è particolarmente elevato.

Un dato sconfortante che riguarda tutte le regioni italiane, da Nord a Sud. Non ingannino i saldi positivi associati dal rapporto a Lombardia ed Emilia-Romagna, dovuti soltanto ai laureati "guadagnati" dalla mobilità interregionale. In Basilicata, Calabria e Sicilia infatti, il quadro è doppiamente negativo: alle migrazioni verso l'estero, che comportano un saldo tra il -4 e il -7 per mille, si sommano quelle verso altre regioni d'Italia, che spingono il tasso a picchi compresi tra -26 e -28 per mille. Dati spiegati dalle ricercatrici Istat Maria Pia Sorvillo e Francesca Licari: "Nel Mezzogiorno la perdita di talenti è particolarmente critica e rischia di influenzare negativamente il benessere e la sua sostenibilità. Un sintomo di una carenza strutturale di adeguate opportunità lavorative, che si traduce a sua volta nel perdurare di uno stentato sviluppo del tessuto produttivo"

Se un'inversione di tendenza su questo versante è difficile da aspettarsi, almeno nel breve periodo, la speranza è che questa toppa possa essere compensata dagli ingressi di laureati di altri paesi. Ma le stime più recenti fornite sempre dall'Istituto Nazionale di Statistica non sono incoraggianti: dopo una lieve crescita tra il 2015 e il 2016, il numero di "dottori" stranieri residenti in Italia si è stabilizzato. Il verdetto complessivo di Sorvillo e Licari è presto detto: "Questi dati ci restituiscono il quadro di un Paese nel quale il capitale umano maggiormente qualificato, formato grazie a un cospicuo un investimento dello Stato e delle famiglie, viene ad essere in parte perduto"