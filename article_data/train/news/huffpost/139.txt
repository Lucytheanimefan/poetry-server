In Canada ancora un piede mozzato: la soluzione del mistero sta nelle scarpe
Ancora un inquietante ritrovamento sulle coste del Canada, nella regione del British Columbia: si tratta del quattordicesimo piede mozzato. L'ultima macabra scoperta è stata fatta sull'isola Gabriola, nello stretto della Georgia, ha riferito la Royal Canadian Mounted Police. Un uomo stava camminando lungo la spiaggia poco dopo mezzogiorno quando si è imbattuto in quello che sembrava essere un piede in uno scarpone da trekking. Come scrive il Guardian, gli inquirenti stanno cercando di risalire al Dna dell'ultimo resto, mentre si inizia a decifrare il mistero legato a questo fenomeno.



Il primo piede mozzato è stato rinvenuto su una spiaggia canadese nell'agosto del 2007. A febbraio dell'anno successivo, altri due piedi, sempre sul litorale nordamericano, dove, tra maggio e giugno del 2009, nel 2011 e nel 2016 altri resti umani sono riaffiorati dal mare. In un primo momento le autorità avevano ipotizzato che il fenomeno fosse legato ad un serial killer che, dopo aver fatto a pezzi le sue vittime, ne gettava i resti in mare. Era stata avanzata anche la possibilità che i piedi mozzati fossero la conseguenza di un regolamento di conti tra bande di narcotrafficanti e, da ultima, quella di migranti gettati in mare mentre cercavano di raggiungere il Canada. Atri hanno collegato gli inquietanti ritrovamenti a disastri naturali - come lo tsunami del 2004 - o a incidenti in aereo o in barca in mare.

Non è mancato chi ha giocato con il fenomeno, aggiungendo benzina sul fuoco: "Ci sono state persone che hanno messo scheletri di zampe di cane nelle scarpe e le hanno abbandonate sulla spiaggia", ha riferito Barb McLintock dell'ufficio provinciale di medicina legale nel 2016 al Guardian. "E qualcuno ha persino usato delle ossa di pollo per lo scherzo".

Le ricerche portate avanti dagli inquirenti e dall'ufficio di medicina legale hanno scoperto che alcuni dei piedi appartenevano alla stessa persona, anche se il rinvenimento dei resti avveniva ad anni di distanza. Le analisi dei medici legali hanno dimostrato che nessuno dei piedi presenta segni di trauma. Se il Dna di alcuni piedi resta ancora sconosciuto, la polizia ha potuto constatare come nella maggior parte dei casi si sia trattato di persone che avevano scelto di togliersi la vita, spesso lanciandosi nei corsi d'acqua. E sarebbe stata proprio la forza dell'acqua a provocare la frattura dell'arto, secondo i medici legali.



Ma la domanda più importante resta un'altra: perché i piedi hanno iniziato a comparire solo nel 2007? La risposta è semplice e sta nel "contenitore" dei resti: la scarpa. Le calzature delle vittime, infatti, leggere e resistenti, hanno "protetto" il piede dalla decomposizione e hanno funzionato da galleggiante, permettendo così ai resti di arrivare in superficie ed essere trasportati dalla corrente fino alla spiaggia.