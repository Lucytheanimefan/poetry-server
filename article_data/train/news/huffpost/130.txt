Vertice Di Maio-Meloni alla Camera. La presidente di Fdi: "Voleva che dicessi sì a lui come premier, ho detto no"
Giorgia dice no. La presidente di Fratelli d'Italia, Giorgia Meloni, ha incontrato Luigi Di Maio, ma di fronte all'ipotesi di portare il suo partito dentro la trattativa tra i 5 Stelle e la Lega per la formazione del governo, ha detto no. E il suo rifiuto è legato al fatto che il leader M5S ha rilanciato il suo nome per il ruolo di premier.

"Ho ricevuto oggi, su sua richiesta, Luigi Di Maio. Nel corso dell'incontro ha chiesto il sostegno di Fdi ad una premiership sua o di un altro esponente del M5S in cambio di un via libera a un nostro ingresso nel governo. Ho ribadito al leader pentastellato che FdI - che non ha avanzato alcuna richiesta di ingresso nel nuovo esecutivo - non potrebbe mai far parte di un governo a guida grillina e che anzi abbiamo vincolato ogni nostra decisione proprio a una premiership rispettosa degli italiani che ci hanno votato".

"La risposta è che in questo caso lui avrebbe posto un veto sulla nostra presenza perché 'troppo di destra'", ha aggiunto Meloni in una nota. "Non so come si ponga Matteo Salvini rispetto a una posizione di questo tipo, ma sono contenta di aver contribuito a fare chiarezza. Evidentemente in quello che tutti già chiamano governo giallo verde non ci sarà il tricolore", ha proseguito.

Di Maio ha dato una versione diversa dell'incontro: "Siccome si stava parlando di un ingresso nel governo di FdI ho voluto spiegarle perché è solo un contratto di governo M5s-Lega. L'ho incontrata per cortesia, volevo spiegarle".