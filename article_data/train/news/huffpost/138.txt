Dalle alture del Golan Israele scorge la morsa sunnita contro l'Iran
Il nome racchiude la storia e ipoteca il futuro. Quneitra. E qui, profetizzano gli analisti militari a Tel Aviv, che si consumerà la resa dei conti finale tra Israele e Iran. Quneitra, Alture del Golan. Attorno alla città di Quneitra si sono ammassate truppe regolari e milizie sciite libanesi, irachene e siriane, con il supporto dei consiglieri militari delle forze speciali Al-Quds, guidate dal generale Qasseim Suleimani.

Secondo l'Intelligence militare israeliana è stato lo stesso Suleimani a dare "l'ordine di attacco" sul Golan. Suleimani, che in patria è considerato un eroe nazionale, negli anni ha sfruttato tutti gli eventi che sono accaduti nella regione mediorientale per ottenere vantaggi concreti per l'Iran, dall'invasione americana in Iraq nel 2003 alle rivolte siriane del 2011 alla crisi in Yemen nel 2014.

A partire dal 2012 si è adoperato per salvare il governo del presidente siriano Bashar al-Assad minacciato dalla guerra civile e per trasformare progressivamente il paese alleato in una base di lancio per azioni contro Israele – come fosse un secondo Libano. La storia e i simboli pesano, eccome, nel determinare le ragioni dei conflitti che continuano a marchiare il Medio Oriente. Ma nella partita del Golan, le motivazioni sono altre e ben più materiali.

Israele teme che Damasco, dopo aver sconfitto i ribelli, tenti un attacco sulle Alture, che porterebbe a una guerra aperta e diretta sui due Stati, dopo una cessate il fuoco che dura dal 1973. Le guerre non si fanno per irredentismo.

Incastonato fra Israele, Siria e Libano, il Golan ha una posizione invidiabile. Avere il controllo dei suoi rilievi, permette di avere il controllo a ovest su Tiberiade e parte della Galilea, e a est sulla pianura che scende fino a Damasco. Militarizzare le alture serve a monitorare tutto. Ma controllare le alture del Golan si traduce soprattutto nel controllare uno dei più grandi serbatoi idrici del Medio Oriente. E controllare l'acqua di una regione significa avere un potere contrattuale immenso su tutti gli Stati limitrofi per l'agricoltura israeliana, avere accesso diretto alle acque del monte Hermon è fondamentale. Basandosi su un modello intensivo, ogni goccia d'acqua è essenziale.

Un discorso che vale anche per la frontiera israelo-libanese. Questione che ci tocca da vicino, come Italia, visto che in quell'area calda sono posizioni i caschi blu dell'Onu della missione Unifil 2. Missione a guida italiana. "Noi monitoriamo la situazione generale, ma per quanto riguarda il nostro settore, la situazione resta calma", afferma il portavoce dell'Unifil, Andrea Tenenti. La constatazione del portavoce dell'Unifil si presta a due considerazioni di fondo: la prima è che Hezbollah, che controlla città e villaggi del Sud Libano (nelle recenti elezioni legislative, il Partito di Dio sciita assieme all'altra formazione sciita, Amal, ha fatto il pieno dei seggi) non intende essere trascinato in uno scontro diretto con Israele. L'altra considerazione, meno rassicurante, viene da Gerusalemme. "Se Hezbollah risponderà alla chiamata alle armi da parte iraniana, non faremo alcuna distinzione tra le milizie di Nasrallah e l'esercito libanese, e di questo i responsabili delle Nazioni Unite sono pienamente consapevoli", dice ad HP una fonte del ministero della Difesa di Tel Aviv. E su questa linea rossa, Israele incontra nuovi alleati. Che rendono esplicita la loro posizione.

Ecco allora il Bahrein rompere un tabù. Qualche ora dopo i raid dei caccia israeliani contro le postazioni iraniane in Siria (28 tra F15 e F16 hanno colpito intorno ai sessanta obiettivi, disegnando una mappa quasi completa delle basi militari iraniane), il piccolo ma influente reame del Golfo legittima l'azione dello Stato ebraico sottolineando "il diritto d'Israele alla sua difesa". In un tweet che passerà alla storia delle relazioni israelo-arabe, il ministro degli Affari esteri del Bahrein, sheikh Khaled ben Ahmad al-Kalifa, dichiara che "l'Iran ha violato lo statu quo nella regione Paesi con le sue forze militari e i suoi missili. Di fronte a ciò, qualsiasi Stato, compreso Israele, ha il diritto di difendersi". Il messaggio è chiaro: "Noi abbiamo lo stesso nemico". In altri termini, ancor più espliciti, l'Iran è considerato come la più grande minaccia per Israele come per il Bahrein. E per l'Arabia saudita.

È alquanto improbabile, concordano gli analisti mediorientali, che al-Kalifa abbia fatto questa dichiarazione senza aver consultato preliminarmente Riyadh. Una conferma, seppur indiretta, viene proprio da Israele. Il principe ereditario saudita Mohammed bin Salman è diventato il partner israeliano nei piani per creare una nuova realtà nella regione, ha affermato David Govrin, ambasciatore israeliano in Egitto durante una cerimonia organizzata al Cairo per celebrare i 70 anni dello Stato ebraico. "Prendiamo atto del cambio di trattamento da parte dei paesi arabi nei confronti di Israele, che non è più considerato un nemico, ma un partner nel plasmare una nuova e migliore realtà nella regione. Una realtà basata sulla stabilità e sulla crescita economica", ha affermato Govrin. "L'adesione del Principe ereditario saudita alla visione della stabilità e dello sviluppo economico condivisa da Egitto e Israele costituisce una pietra miliare importante".

"Dobbiamo allargare questa partnership ad altri Stati per promuovere interessi comuni per combattere gli Stati filo-iraniani e gruppi terroristici". Di certo il Bahrein non sarà il solo Paese del Golfo a rompere quel tabù. A breve potrebbe essere seguito dagli Emirati Arabi Uniti, mentre il Qatar ci sta pensando. "Solo una lotta regionale comune può affrontare lo sforzo iraniano verso le armi nucleari e minare il suo sostegno consistente alle organizzazioni terroristiche in Iraq, Siria e Libano", rimarca il diplomatico israeliano. Per questo la guerra diretta contro l'Iran non riguarderà solo Israele. I petrodollari orientati dal Regno Saud possono diventare la carta vincente per spostare nel fronte ani-iraniano potenze arabe come l'Egitto del presidente al-Sisi. L'irredentismo non c'entra. Ma c'entrano i miliardi, a centinaia, che dovranno essere investiti per ricostruire la Siria, a cui si aggiungono i miliardi delle commesse militari (Trump si è fatto procacciatore per l'industria militare americana di contratti in armamenti stipulati con Riyadh per complessivi 332 miliardi di dollari). Geopolitica. Acqua. Petrolio. Armamenti. Una miscela che può far esplodere la polveriera mediorientale.