Mario Draghi in pressing sui leader europei: "Serve una dotazione anticrisi"
Completare l'unione bancaria, creare una garanzia pubblica che faccia da paracadute al fondo salva-banche, e dare all'Unione europea una dotazione di bilancio anticrisi per aumentare la "condivisione dei rischi" come negli Usa. È la svolta che Mario Draghi chiede ai leader Ue, gettando tutto il suo peso politico a favore del un rilancio dell'Unione nel mezzo del negoziato franco-tedesco e a un mese dal Consiglio europeo di giugno, appuntamento cruciale per capire se la fine dalla grande crisi porterà a un rilancio dell'integrazione europea, perlomeno sul piano economico. O se invece lo slancio dell'Eliseo di Emmanuel Macron è destinato a sgonfiarsi di fronte alle remore e difficoltà interne della cancelliera Merkel.

Forte del ruolo primario della Bce nel portare l'euro fuori dalla Grande Depressione, con 2.500 miliardi di euro di debito comprati attraverso il 'quantitative easing', Draghi sa che alla fine del suo mandato, fra poco più di un anno, la Bce probabilmente ridimensionerà il suo ruolo di principale 'pompiere' anticrisi. E dunque richiama i governi europei alle loro responsabilità. Palazzo Vecchio a Firenze, dove Draghi è ospite della conferenza annuale 'State of the Union' organizzata dall'European University Institute incentrata sulla 'Solidarietà in Europa', fornisce il palcoscenico adatto.

"Le riforme strutturali a livello nazionale restano una priorità", dice Draghi, così come è importante la disciplina di bilancio. Ma in un'unione federale ben funzionante come gli Usa, gli shock dei singoli stati sono assorbiti dal bilancio federale di Washington, che ripartisce i rischi e ne assorbe un buon 10%.

Non solo. La gran parte della condivisione dei rischi avviene attraverso il settore privato, le banche e il mercato dei capitali, che in Europa dovrebbero divenire davvero europei: con azionisti, investitori, asset sparpagliati per il continente.

Non è così in un'Europa dove prevale la segmentazione nazionale e Draghi lo spiega chiaramente: "l'esperienza di altre unioni monetarie, e la nostra finora, dice che ciò non accade da sé. Piuttosto, la condivisione dei rischi privati deve essere facilitata da politiche pubbliche sia nazionali sia comunitarie".

Èil caso del fondo di risoluzione bancario europeo: in Europa, spiega Draghi, "manca ancora un sostegno pubblico" che - come in Usa, Giappone o Gran Bretagna, gli faccia da paracadute evitando il panico dei mercati quando scoppia una crisi. E' il caso dell'assicurazione comune dei depositi la cui istituzione è essenziale per portare a termine l'Unione bancaria ancora incompleta. E, più in generale, Draghi pensa alle politiche di bilancio, dove "abbiamo bisogno di un ulteriore strumento di bilancio per mantenere la convergenza (fra i Paesi, ndr) durante grandi shock, senza dover aggravare i compiti della politica monetaria".

È l'endorsement ufficiale al Fondo monetario europeo, progetto della Commissione Ue (cui Draghi vorrebbe togliere l'aggettivo 'monetario' considerato fuorviante) in discussione a giugno e che rappresenta un compromesso minimo in assenza di una vera unione di bilancio magari dotata di un ministro delle Finanze unico. Draghi guarda alla Bce post-Draghi e rimette dunque la palla nel campo dei leader politici nazionali: "Tre quarti dei cittadini dell'Eurozona ora sono a favore della moneta unica", ma si aspettano che l'euro dia la stabilità e la prosperità promesse" ed "è nostro dovere ricambiare la loro fiducia".