Per i sindacati Calenda è non più legittimato a trattare. Salta il tavolo Ilva
Finale ad alta tensione tra governo e sindacati al tavolo Ilva. Le continue provocazioni di alcuni leader dei sindacati di base (Usb) all'indirizzo di Carlo Calenda, considerato non più legittimato a trattare, hanno fatto perdere la pazienza al ministro, che ha deciso di sospendere l'incontro, dove la trattativa era comunque in salita.

Il piano preparato dallo Sviluppo economico, infatti, non ha convinto le sigle sindacali. Risultato: il dossier sull'acciaio italiano passerà al nuovo governo, come alcuni speravano fin dall'inizio. Ma su tutta la partita permangono almeno altre due incognite. La prima è se davvero il prossimo governo vorrà scommettere sulla produzione di acciaio (M5S ha in mente diverse opzioni). La seconda è se il colosso ArcelorMittal resterà in campo.

Gelida la reazione di Calenda. "Il governo ritiene di aver messo in campo ogni possibile azione e strumento per salvaguardare l'occupazione, gli investimenti ambientali e produttivi anche attraverso un enorme ammontare di risorse pubbliche (fino ad oggi il governo ha finanziato Ilva in Amministrazione straordinaria con circa 900 milioni di euro) – scrive il ministro in una nota - Si ricorda che l'offerta di Mittal prevede investimenti per 2,4 miliardi a cui si aggiungono 1,8 miliardi di prezzo che servono anche a rimborsare lo Stato e l'indotto. A questo punto il dossier passa al nuovo governo".

Non nascondono irritazione neanche i sindacati. "Per una parte del sindacato è stata più una questione politica che sindacale. Ora l'azienda ha mani libere e questo non è un bene per i lavoratori. Calenda è caduto in una trappola", dichiara il leader Fim Cisl Marco Bentivogli. Ma il suo collega, segretario confederale Cisl, Angelo Colombini, invia al ministro un messaggio un po' diverso. "Non si lascia mai un tavolo, non si risponde alle proviocazioni – dichiara – Quanto a certi sindacati che sperano nell'intervento dei nuovi, vedremo cosa deciderà di fare il nuovo ministro. Speriamo solo che voglia mantenere la produzione dell'acciaio con questa attenzione all'ambiente".

Andando al merito, il piano del governo non ha cambiato i termini della questione. "La proposta di Mittal non è cambiata di una virgola, mentre la proposta del governo non dà nessuna garanzia – dichiara la leader Fiom Francesca Re David - Anche la newco con Invitalia avrebbe solo significato dare per scontato una esternalizzazione su cui non abbiamo mai dato l'ok. Per quanto ci riguarda siamo pronti a riprendere il negoziato senza vincolipredeterminati". Sulla stessa linea Rocco Palombella della Uilm. "È sbagliata la scelta di una società mista con Invitalia, alla luce dell'esperienza di Cornigliano – dichiara - Se i punti inseriti nel documento non sono negoziabili, per quanto ci riguarda non ci sono le condizioni per un accordo. Chiediamo comunque di continuare liberamente il negoziato, senza vincoli".

La proposta del governo (ormai abortita) prevedeva l'assunzione di 10 mila dipendenti alla nuova società guidata da Arcelor Mittal. Poi, la costituzione di una società mista Invitalia-Ilva, che avrebbe assorbito circa 1.500 unità per attività esternalizzate. Circa 2.300 lavoratori sarebbero rimasti in capo alla società in amministrazione straordinaria, a cui venivano concessi fondi per incentivi all'esodo e ammortizzatori per 5 anni. Anche se il destino di questi ultimi non era ben specificato. "Per i rimanenti 2.300 lavoratori rimasti nella società Ilva in amministrazione straordinaria, 12 mesi prima del 2023 (a fine piano) – si legge nella proposta - saranno le società del gruppo Ilva e i ministeri dello Sviluppo e del Lavoro a "supportare ogni iniziativa per il perseguimento della finalita' di una stabile occupazione a tutti i dipendenti".