Giorgia Meloni fissa le sue condizioni per sostenere un governo M5S-Lega
"Ci chiedono se sosterremo o no il governo 5 Stelle-Lega. Voglio rispondere a questa domanda pubblicamente e non con trattative sotterranee che non ci sono mai appartenute. In primo luogo la nostra scelta non può prescindere da chi sarà il presidente del Consiglio, perché è evidente che chi guida il governo ne caratterizza l'azione". Lo scrive su Facebook la leader di Fratelli d'Italia, Giorgia Meloni, che prosegue: "In secondo luogo, condizioniamo qualsiasi nostra scelta successiva a questi tre No e tre Sì, per noi irrinunciabili: No alla patrimoniale e a qualsiasi introduzione di nuove tasse; No allo ius soli; No alla possibilità dell'adozione per coppie dello stesso sesso. Sì alla Flat Tax immediata al 15%. Sì al blocco dell'immigrazione, sì all'aumento del 15% delle risorse per il comparto difesa e sicurezza, sì all'incremento dei militari nei luoghi a rischio".

E ancora: "Sì a destinare il 50% di investimenti in nuove infrastrutture al Mezzogiorno", prosegue Meloni. "A monte, resta per noi imprescindibile che il governo introduca immediatamente il premio di maggioranza nell'attuale legge elettorale così da permettere senza alibi, in caso di fallimento dell'esecutivo, l'immediato ritorno al voto", conclude la leader di Fi.