Mediaset firma un accordo sui contenuti tv con Tim e si porta a casa 40 milioni
Tim e Mediaset hanno raggiunto un accordo strategico che permetterà ai clienti di TimVision di vedere tutti i canali in chiaro del Biscione e accedere agli ultimi sette giorni della programmazione resa disponibile online da Mediaset. Secondo l'agenzia Radiocor, Mediaset incasserà da Tim oltre 40 milioni di euro in tre anni.

La società di brodcasting, nella sua nota per annunciare il contratto firmato con Tim, ha sottolineato che l'accordo commerciale "conferma quanto la credibilita' e la forza dei contenuti e dei canali gratuiti mediaset siano irrinunciabili per le offerte pay distribuite su qualsiasi piattaforma video". L'intesa, ha sottolineato ancora il gruppo tv, "é un ulteriore riconoscimento della rilevanza editoriale sia delle grandi reti generaliste Mediaset, sia dei canali tematici free i cui diritti di ritrasmissione acquistano crescente valore economico in uno scenario multipiattaforma sempre più affollato e competitivo".

Mediaset, tra l'altro, ha indicato che l'intesa è "positiva per entrambi i partner: permette a Mediaset di estendere la visione dei propri canali free a tutte le piattaforme - digitale terrestre, satellite, iptv - e a Tim di incrementare l'offerta di contenuti video di qualità per gli abbonati a TimVision".