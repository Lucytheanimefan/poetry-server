Un po' gendarme, un po' paladino della pace. Trump annuncia l'incontro con Kim e la cattura di 5 super ricercati Isis
Lo storico vertice tra Donald Trump e Kim Jong-un si terrà a Singapore il prossimo 12 giugno. Lo rivela su Twitter il presidente americano, assicurando che "entrambi cercheremo di renderlo un momento davvero speciale per la pace nel mondo". Sempre su Twitter, il presidente Usa esulta per la cattura dei "cinque leader più ricercati dell'Isis".

The highly anticipated meeting between Kim Jong Un and myself will take place in Singapore on June 12th. We will both try to make it a very special moment for World Peace! — Donald J. Trump (@realDonaldTrump) 10 maggio 2018

Five Most Wanted leaders of ISIS just captured! — Donald J. Trump (@realDonaldTrump) 10 maggio 2018

È un Trump un po' gendarme e un po' paladino della pace, quello che sui social network annuncia al mondo i propri 'traguardi' in politica estera, a pochi giorni dallo strappo unilaterale sul nucleare iraniano. L'apertura del dialogo con Pyongyang è speculare alla rottura definitiva del patto con Teheran, di cui si vedono già i primi effetti destabilizzanti in Medio Oriente. Così, parallelamente, il leader americano promette che l'incontro con Kim sarà "un momento molto speciale per la pace nel mondo", a pochi giorni dall'inaugurazione dell'ambasciata Usa a Gerusalemme, un evento destinato a infiammare ancora di più tutta la regione.

Con l'altro annuncio - la cattura di cinque super ricercati dello Stato islamico - Trump ribadisce che gli Usa non hanno scelto affatto la strada dell'isolazionismo, rinunciando a fare il gendarme del mondo, ma continuano a svolgere un ruolo centrale nello sradicamento delle reti terroristiche sul campo.

L'operazione è stata svolta dall'intelligence degli Usa e dell'Iraq. Stando a funzionari iracheni citati dal New York Times, i catturati includono quattro iracheni e un siriano i cui compiti includevano la gestione del territorio dell'Isis intorno a Deir el-Zour, in Siria. Si nascondevano tra Siria e Turchia. L'operazione è durata tre mesi. Tra di loro figura Ismail Alwaan al-Ithawi, conosciuto come Abu Zeid al-Iraqi e descritto a Baghdad come una delle persone più vicine al leader dell'organizzazione terroristica Abu Bakr al-Baghdadi; viveva in Turchia. Gli altri sono il siriano Saddam al-Jamal, Omar Shahab al-Karbouli, Issam al-Zawbàie e Mohammed al-Qadir.