"Si parte da Flat Tax e Reddito di Cittadinanza". Ma le due misure insieme hanno un impatto monstre di 80 miliardi
Si parte da Flat tax e reddito di cittadinanza. È quanto hanno fatto trapelare i vertici del Movimento 5 Stelle che stanno conducendo le trattative con la Lega per stipulare il contratto di governo. L'umore, in questa prima fase, è positivo e si sottolineano le "moltissime convergenze" tra i due partiti. Ma quanto costano queste due misure-cardine dei rispettivi programmi elettorali ma dall'impatto dirompente sui conti pubblici, soprattutto se sommate? Ottanta miliardi, secondo un calcolo fatto dal Sole 24 Ore.

Se le risorse necessarie per la loro realizzazione sono di facile reperibilità, lo sono un po' meno le coperture necessarie. Partiamo dal reddito di cittadinanza, cavallo di battaglia del Movimento 5 Stelle: costa 17 miliardi, a detta del Movimento 5 Stelle, e si propone di contrastare la povertà. Si tratta di un reddito minimo condizionato, in realtà: un'integrazione/erogazione economica mirata a far in modo che chiunque possa raggiungere la soglia dei 780 euro mensili. Condizionato, appunto, all'iscrizione obbligatoria ai Centri per l'impiego e all'accettazione di almeno una offerta di lavoro su tre, pena l'esclusione dalla misura di sostegno al reddito. Varie voci sono messe a copertura, riporta ancora il Sole: tra queste, quelle più consistenti sono il risparmio con acquisto centralizzato Consip (5 miliardi) e i tagli alle spese militari per altri 2,5 miliardi.

La misura più costosa è sicuramente quella proposta dalla Lega, la flat tax al 15% per cittadini e imprese. Scrive il Sole:

Secondo la Lega il primo anno la flat tax al 15% assicurerà 103 miliardi di introiti sulle persone fisiche e 18 miliardi sulle società di capitali. Considerando gli incassi da circa 184 miliardi con il sistema attuale Irpef-Ires come recuperare i 63 miliardi mancanti? Si parte con «l'emersione del sommerso che in Italia vale 400 miliardi - spiega il responsabile economico Armando Siri - e incassi il primo anno di circa 28 miliardi in più in termini di tasse riscosse». A seguire 6 miliardi di maggiori incassi Iva; 1,5 miliardi da imposte sui nuovi occupati; e 1,3 miliardi dalle imposte aggiuntive per incremento del Pil.

In sintesi la flat tax, secondo la Lega, porterebbe a un buco di 63 miliardi che, sommati ai 17 del reddito di cittadinanza, fa appunto 80 miliardi da trovare. Impossibile? Ai posteri...